title:端阳龙泉龙舟竞渡记
alias:dragon-boat-festival
date:2010 年 6 月 16 日

#############################################################################

端午沐兰，古县飘雨。朦胧山色，一带水间，龙泉迎千古缅屈原之盛事。

菖艾临门，辟万邪于当户；桃叶蘸酒，驱虫蟊于无形。至午后，万民熙攘，夹江两边，待竞舟之盛事。庙宇中，桨手饮歃酒，起祷祝，铸精诚夺冠之志；南桥下，东道搭庐蓬，置器皿，尽热忱迎宾之道。待得吉时已正，万法俱然，使鞭炮齐鸣以为庆，举香烛小案以为引，有力士可享殊荣，请龙头于肩上，阔步当舆，气概无匹；并舟首舵尾、旌旗卤簿相随，从驻庙始发，巡街游弋。铜锣荡气，巷道乃敢生开；紧鼓启奏，心钟相谐振聩。凡过之处，俱阖家出而迎仪仗，以沾祥瑞。

及至津渡，早有龙身舟楫在侧。停驾龙首，锣鼓暂息。安舟饰，掌桨舵，勤后务，众各司各职，以为完备。待得俱了，点仗挂鞭，方请龙头就位。鼓锣同韵，龙首雄昂分水；后生并力，舟身始离江边。挂鞭声震，当惊真龙水府；烟腾缭绕，或有神附其形。

群龙戏水，舟行川上；江长面阔，不复静澜。舟长七丈，周身密披鳞甲；吃水六寸，间誊五色祥云。龙首以香樟雕其形，以鹿角拟其犄，结丝络成其须，其作张嘴状，獠牙顶颚，不怒自威。龙角或附菖蒲，或系红绸，各有所寓，不一而足。舟身之上，先有文曲武魁，祈祷不拘一格人才可降；后有龙门立舱，常使江中锦鲤错想跃门。中舱有蓬，顶插三角锦绣龙旗，遥指四方，蓬中拴锣固鼓，以为进退节奏，或有丝竹管弦以为附乐。舟载桨手二八对许，乐手二三人，舵手一人，皆着舟身同色服饰。锣鼓声一，翻桨凌波怒进；金锤暂歇，且看舟缓浪徐。龙舟栩栩，若伏若腾，似翘首追珠，奋起争先之力；又若慈目含笑，亲善芸芸众生。

时有红、靛、墨、鹅黄、金黄、紫六色龙舟居其地，又有白龙、青龙、淡红三舟顺流而下，更有远地龙舟赶赴而来，齐聚南桥之下，共演竞渡。随之令起，如箭离弦。观者呐喊，孩童呼喝，难盖锣鼓如雷之喧。风助雨势，显灵物伴云雨之驾；号和鼓威，示战气为荣光竞逐。棋盘山上，仙家该拈棋北眺；留槎阁里，苏公当悔不亲临。近终点，鼓声愈密，锣声愈紧，号子愈急。观者屏息以待，头筹瞬息已落。掌声雷动，欢呼盈江，稚子奔走相告。胜者雀跃，由夺众之魁首；未胜亦乐，因飨民以盛宴。

盛事毕，龙舟散河。群众走，意犹未尽。此为小县千年风俗，更乃吾国缅古传统。今有东邻小国，举文王演易之旗，效夜郎对答之举，且不论此贻笑于大方之家，更妄将楚辞骚赋竞渡之遗收入縠中，夷邦当知敢犯吾者虽远必诛，况其毗邻，挞伐振威之易，真如覆掌耳。

万粽飘香，汨罗江鱼有幸；三黄相映，夏日瘟弊遭除。

谨此以献庚寅年端阳之盛事。